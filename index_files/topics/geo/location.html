<!DOCTYPE html>

<html lang="bg">
<head>
    <meta http-equiv="content-type" content="text/html" charset="utf-8" />
    <meta name="author" content="Михаил Божидаров Йосифов" />
    <title>Географско положение, граници, големина</title>
    <link rel="stylesheet" href="../topics.css" type="text/css">
</head>
<body>
    <h1>ГЕОГРАФСКО ПОЛОЖЕНИЕ</h1>
    <p>
        Със своя най-висок връх Вихрен (2914,3 м), Пирин се нарежда на второ място по височина в България след Рила (2925 м). 
        В рамките на Европа заема седмо място след Кавказ с вр. Елбрус (5642 м), Алпите с вр. Мон Блан (4808 м), 
        Сиера Невада с вр. Муласен (3479 м), Пиренеите с вр. Ането (3404 м), Рила с вр. Мусала (2925 м) и Олимп 
        с вр. Митикас (2917), като не броим най-високата точка на о-в Сицилия - Етна (3263 м).
    </p>
    <p>
        Пирин е разположен в югозападната част на страната между долините на реките Струма и Места, между 41°26' и 41°56' 
        северна ширина. На север граница с Рила е седловината Предел (1142 м), а на юг - Парилската седловина (1170 м), 
        която отделя Пирин от планината Славянка. На североизток планината достига до долината на река Места с Разложката и 
        Гоцеделчевската котловина и пролома Момина клисура, я отделят от Родопите. На запад и югозапад долината на река Струма 
        със своите котловини Симитлийска и Петричко-Санданска и Кресненският пролом я отделят от планините Влахина, Малешевска 
        и Огражден.
    </p>
    <p>
        Площта на планината е 2585 квадратни километра, т.е. тя е сравнително компактна, малка планина, 
        което се потвърждава и от голямата ѝ средна височина - 1033 метра. Дължината ѝ по права линия от северозапад на 
        югоизток е 66 км, а максималната ѝ широчина нв направление югозапад-североизток е 40 километра — от град Сандански
         до село Обидим.
    </p>
</body>
</html>
