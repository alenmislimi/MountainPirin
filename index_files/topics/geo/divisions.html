<!DOCTYPE html>

<html lang="bg">
<head>
    <meta http-equiv="content-type" content="text/html" charset="utf-8" />
    <meta name="author" content="Михаил Божидаров Йосифов" />
    <title>Деление</title>
    <link rel="stylesheet" href="../topics.css" type="text/css">
</head>
<body>
    <h1>ДЕЛЕНИЕ</h1>
    <p>
        Характерно за планината е наличието на единствено, добре изявено главно било, което се простира от 
        Предела до Парилската седловина от северозапад към югоизток. Орографски то се допълва от четири именувани 
        странични била — масивни разклонения на главното било.
    </p>
    <p>
        Според съвременните научни схващания, от географска и геоложка гледна точка, Пирин е разделен на три дяла — 
        северен, среден и южен. Дяловете са много неравномерни като големина и напълно неравнопоставени като атрактивност. 
        Това геоложко деление на планината е сравнително ново. В древността и в недалечното минало, до около 1920 година, 
        географските граници на Пирин са се простирали на юг до Бяло море, включвайки южните планини Алиботуш, Смийница, Кушница и др.
        , правейки я най-масивната планинска верига у нас с алпийски характер на релефа.
    </p>
    <h2>Северен Пирин</h2>
    <p>
        Северен Пирин е най-големият дял на планината и всъщност неговата същинска част. Той заема 74% от площта на цялата планина 
        и е дълъг 42 км. Простира се между седловините Предел на север и Тодорова поляна на юг. Северен Пирин е най-посещаваната част, 
        само той има алпийски характер, множество езера и значителен брой хижи и заслони. Тук се намират най-високите върхове, 
        включително Вихрен — 2914,3 м. В тази част между вр. Кутело и вр. Бански Суходол се намира седловината Кончето, 
        висока 2810 м и широка на места едва 0,5 м. Тук най-характерни са ледниковите форми на релефа — циркуси, карлинги, 
        трогови долини, моринни валове и пр. Особено красиви са долините на реките Бъндерица и Демяница. В северозападната 
        част на Северен Пирин е разположена малката вътрешнопланинска Брежанска котловина.
    </p>
    <h2>Среден Пирин</h2>
    <p>
        Среден Пирин се простира между седловините Тодорова поляна и Попови ливади (1430 м). Това е най-малкият (7%) и къс (7 км) дял,
         но най-високият му връх Ореляк достига 2098,6 метра. Той е мраморен красив връх, който, гледан от север, прилича на орел 
        с леко разтворени криле. На него има телевизионна кула. В тази част на планината широко развити са карстовите процеси и форми.
         Останалите върхове са ниски — под 2000 м, и гористи. Среден Пирин е покрит почти изцяло с широколистни гори, изобилстващи от 
        тъй наречения пирински чай — Sideritis scardica. Тук има само две хижи - „Попови ливади“ и „Малина“.
    </p>
    <h2>Южен Пирин</h2>
    <p>
        Южен Пирин е най-ниският и заоблен дял, с най-висока точка връх Ушите (1977,6 м). Заема 19% от планината и е дълъг
         около 11 км, колкото е и широк. Той е посещаван много слабо, няма туристически хижи. Плътно е покрит с иглолистни
         и широколистни гори. Изграден е от гранит в централните части и мрамор по периферията. На юг достига до Парилската седловина.
    </p>
</body>
</html>
